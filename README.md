Bu çalışma, 5G teknolojisinin güvenlik sistemlerindeki kullanımına yönelik akademik literatürü kapsamlı bir biçimde analiz etmeyi amaçlamaktadır. Bu doğrultuda Web of Science veritabanından elde edilen 1258 makale, BibExcel, VOSviewer ve SciMAT gibi bibliyometrik analiz araçları kullanılarak değerlendirilmiştir. Çalışma kapsamında en aktif yazarlar, ülkeler, WoS kategorileri, en çok atıf alan yayınlar, anahtar kelimeler, kurumlar ve dergiler belirlenmiş; ayrıca bu unsurlar zaman serisi ve ısı haritası görselleştirmeleri ile desteklenmiştir. BibExcel ile performans analizleri yapılırken, VOSviewer ile anahtar kelime eş oluşumları incelenmiş, SciMAT kullanılarak ise tematik gelişim ve stratejik haritalar oluşturulmuştur. Bu analizler sayesinde 5G güvenliği alanındaki araştırma eğilimleri, iş birliği ağları ve öncelikli temalar ortaya konulmuş; araştırma alanındaki gelişim trendleri ile bilgi boşlukları belirlenmiştir. Çalışmanın bulguları, hem akademik dünyaya hem de sektöre yönelik stratejik öneriler sunarak 5G teknolojisinin güvenlik uygulamalarındaki geleceğine ışık tutmaktadır.

